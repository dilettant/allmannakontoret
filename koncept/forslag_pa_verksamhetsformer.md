---
layout: global
title: förslag på verksamhetsformer
ref: forslag_pa_verksamhetsformer
category: koncept
---

I detta avsnitt diskuterar och och presenterar vi förslag på möjliga verksamhetsformer.

## Etablering av ny verksamhet {#etablering_av_ny_verksamhet }

Allmänna kontor kan etableras som nya verksamheter inom t.ex. stadsutvecklingsprojekt. Där bostäder och affärslokaler planeras, kan allmänna kontor planeras in för att öka områdets attraktionskraft som arbetsplats och boendemiljö. Formen för detta kan ske i samverkan mellan kommun, byggherre, bostadsbolag, det lokala civilsamhället och näringslivet, eventuella befintliga bibliotek eller kulturinstitutioner, osv. 
  
Kontoren bör inte kräva nya eller specifika byggnader, men kan t.ex. planeras in på bottenplanet av ett nytt hyreshus eller andra typer av tillgängliga lokaler.

## Användning av tillfälligt oanvända lokaler {#anvandning_av_tillfalligt_oanvanda_lokaler}

Allmänna kontor kan med fördel inhysas i platser som står tomma under en period. I många städer finns det lokaler av olika storlek och funktion som förblir oanvända under ett antal år, i väntan på ny hyresgäst, renovering eller politiska beslut.
  
Denna strategi, att använda outnyttjade lokaler, har stor potential inte minst vad gäller att utnyttja existerande resurser och aktivera platser som annars kan sprida en känsla av ödslighet och förfall. Strategin innebär att även tillfälliga insatser kan få långsiktigt positiva effekter för en stadsdel och dess invånare.
  
Vissa oanvända lokaler skulle troligen behöva upprustning för att kunna husera ett offentligt rum för arbete, men lösningen torde vara fördelaktig för både fastighetsägare, brukare och lokalsamhället. Förslaget med allmänna kontor i tillfälligt oanvända lokaler bedöms därför kunna vara intressant för många olika typer av aktörer att investera i.

## Utökat uppdrag för existerande institutioner {#utokat_uppdrag_for_existerande_institutioner}

Då många ambitioner och förhållningssätt gällande allmänna kontor sammanfaller med de offentliga bibliotekens, finns det anledning att se över möjligheterna att allmänna kontor skulle kunna inrymmas i biblioteksstrukturen. I viss mån erbjuder biblioteken redan i dag platser för att arbeta och studera. Dock bedömer vi att de allmänna kontoren behöver en större volym och en specifik arkitektur och struktur för att tillhandahålla en fungerande offentlig arbetsplats.
  
Enligt detta förslag skulle offentliga bibliotek få ett utökat uppdrag, som innebär att husera allmänna kontor i anslutning till det befintliga biblioteket. Rent praktiskt skulle det kunna innebära att biblioteken får stöd för att utöka eller utveckla sina lokaler och verksamheter. Existerande strukturer för lånekort, internet, användaruppgifter osv. kan användas även av det allmänna kontorets brukare. 
  
Det är även möjligt att allmänna kontor skulle kunna inrymmas i andra typer av offentliga kulturinstitutioner: kultur-, teater-, och operahus, museer osv. Inte minst scenkonstinstitutioner har ofta styra ytor, t.ex. foajéer, som bara används vid vissa tillfällen på dygnet, och som skulle kunna aktiveras i långt större utsträckning.