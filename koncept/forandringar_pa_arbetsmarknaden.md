---
layout: global
title: förändringar på arbetsmarknaden
ref: forandringar_pa_arbetsmarknaden
parent: utgangspunkter_och_perspektiv
category: koncept
---

Arbetsmarknaderna förändras, och det går i dag att se en tydlig utveckling mot en växande andel frilansare, korttidsanställda och ensamföretagare. Människor och företag är i dag långt mer geografiskt mobila än tidigare, och med nya kommunikationsteknologier kan arbete numera ske i princip när som helst och var som helst.
	
Som en följd av detta arbetar fler och fler hemifrån, på kaféer, bibliotek osv. Denna "arbetsplatslöshet" betyder att många i dag saknar tillgång till den gemenskap, stabilitet och kompetensutveckling som det kan innebära att ha en arbetsplats.1 Denna situation kräver nya typer av analyser och politiska insatser.
	
Den fasta anställningen är i många branscher ett minne blott, och det finns stora skillnader i trygghet och förmåner mellan den som är anställd och den som driver eget. Företagare och entreprenörer är omhuldade i den politiska diskussionen, men det görs få substantiella insatser för att förbättra den prekära situation som det innebär att "göra det själv".
	
Den ökade mängden småföretag och frilansare kan i bästa fall leda till en större mångfald av verksamheter, i sämsta fall till en negativ konkurrens som får konsekvenser för både kvalitet, arbetsmiljö och social trygghet.
	
Att driva eget företag eller att arbeta frilans, med den flexibilitet och mobilitet som det kan innebära, är för många en eftersträvansvärd situation. Denna arbetssituation präglas ofta av ett starkt engagemang och kan innebära ett stort inflytande över hur, när och var arbetet bedrivs. Samtidigt kan denna frihet medföra mer svårhanterliga och prekära aspekter; osäkerhet gällande kommande uppdrag, känslan av att alltid behöva vara tillgänglig, ökad tidsåtgång till administration och ekonomi, och en osäkrare tillvaro i relation till de sociala trygghetssystemen.
	
Vi tror att allmänna kontor i detta sammanhang har stor potential att verka stabiliserande, stärkande och produktivt på många olika plan. Att ha en arbetsplats skulle för många även kunna bidra till att lättare kunna avgränsa arbete från privatliv; att kunna komma till, och lämna, en arbetsplats kan bidra till bättre koncentration och effektivitet. En annan viktig aspekt handlar om att allmänna kontor kan möjliggöra gemensamma sammanhang för människor som ofta upplever att de måste göra allting på egen hand. Det finns stor kompetens och information som i dag går förlorad, som "sipprar ut", i och med att det saknas fungerande forum för delning. 
	
Att tillhöra en gemenskap kan sägas vara en förutsättning för att kunna bygga en bild av sig själv som kapabel att påverka sin egen situation och större sammanhang. Många frilansare vittnar om en känsla av brist på tillhörighet, och upplever ofta att det är svårt att etablera sig i nya miljöer. Detta är särskilt giltigt för nyutexaminerade, arbetssökande, personer som nyligen kommit till Sverige, eller som av andra skäl inte har tillgång till relevanta nätverk.
	
Att arbeta jämsides, utan att nödvändigtvis arbeta med samma projekt, är ett bra sätt att bygga kompetens, utbyta information och få tillgång till synpunkter, tips och stöd. I en tid då de flesta yrkesgrupper spenderar en stor del av sin arbetstid framför en dator och i digitala världar, är det därtill viktigt att peka på betydelsen av rumslig gemenskap; att kunna ta en paus tillsammans med andra, att diskutera aktuella frågor eller affärs- och projektidéer. 

------------
(1) Det är svårt att säga exakt hur stor arbetsplatslösheten är, och enligt Statistiska Centralbyrån och Arbetsmiljöverket finns ingen statistik i frågan.
