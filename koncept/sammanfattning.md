---
layout: global
title: sammanfattning
ref: sammanfattning
category: koncept
---

Allmänna kontoret är en vision om öppna och kostnadsfria arbets- och mötesplatser där allmänheten ges möjlighet att bedriva arbete och fortbildning. Dessa offentliga arbetsplatser förväntas bidra till lokal utveckling, social sammanhållning och integration, bättre arbetsvillkor för entreprenörer och småföretagare, frilansare, korttidsanställda och arbetssökande, men även utgöra en lokal mötesplats för studerande, pensionärer och idéburna verksamheter. 

Idén om allmänna kontor grundas i en analys av de samtida flexibla arbetsmarknaderna, ett behov av gemensamma rum för produktion och självorganiserad kunskapsproduktion, samt behovet i såväl storstadsförorter som i glesbygd att skapa möjligheter för småföretag och föreningsliv, och främja lokala mötesplatser som höjer platsens livskvalitet. 

Fundamentet i idén handlar om att skapa kostnadsfria och demokratiskt tillgängliga strukturer för arbete och fortbildning, där människors tid och kompetenser kan delas och berika varandra. Allmänna kontoret utgör ett infrastrukturellt förslag och en politisk vision som syftar till att möta upp nya behov på de arbetsmarknader som präglas av en växande andel frilans- och hemarbete, samt en ökad mobilitet och flexibilitet i arbetslivet. 

En aspekt i den alltmer rörliga arbetssituationen som sällan uppmärksammas på ett adekvat sätt, är den utbredda "arbetsplatslöshet", som betyder att många i dag saknar tillgång till den gemenskap, kontinuitet och kompetensutveckling som det kan innebära att ha en arbetsplats. Allmänna kontoret tar fasta på de möjligheter och värden som kan genereras genom att skapa tillgängliga platser där aktörer med spridda kompetenser kan samlas för att arbeta jämte varandra.  

Offentliga platser för s.k. co-working, möten och kunskapsutbyte kan generera nya kunskaper, kontaktnätverk och lokala gemenskaper. Tillgängliga platser för produktiv aktivitet sänker transaktionskostnaderna för såväl företagande, flexibelt lönearbete, arbetssökande, studier samt socialt och ideellt engagemang – och bidrar inte minst till organiska möten mellan människor som annars inte träffas.  

Målet är att utforma en organisatorisk modell där allmänna kontor kan initieras av lokala aktörer, enskilt eller i förening, och att dessa kan ansöka om att bedriva verksamheten på uppdrag av det offentliga eller i samverkan med t.ex. fastighetsbolag och det lokala närings- och föreningslivet. Det bör även vara möjligt för en kommun eller kommunal institution, t.ex. ett bibliotek, att initiera och driva allmänna kontor.  

De allmänna kontoren kan vara långsiktiga projekt, men även tillfälliga platser som aktiverar och stimulerar en miljö under en kortare period. Målet är en mångfald av allmänna kontor, i lokalt initierade offentliga, privata och tvärsektoriella drifts- och finansieringsformer.   
