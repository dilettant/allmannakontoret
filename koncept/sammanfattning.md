---
layout: global
title: sammanfattning
ref: sammanfattning
category: koncept
---

Visionen om allmänna kontor innebär öppna och kostnadsfria arbets- och mötesplatser där medborgare ges möjlighet att bedriva arbete och fortbildning. Fundamentet i idén handlar om att skapa kostnadsfria och demokratiskt tillgängliga strukturer för arbete, där människors tid och kompetenser kan delas och berika varandra.  

Allmänna kontoret utgör ett infrastrukturellt förslag och en politisk vision som syftar till att möta upp nya behov på de arbetsmarknader som präglas av en växande andel frilans- och hemarbete, samt en ökad mobilitet och flexibilitet i arbetslivet. Allmänna kontoret är ett förslag som syftar till att åstadkomma en större trygghet, stabilitet och produktiv utveckling i relation till dessa behov.   

En aspekt i den alltmer rörliga arbetssituationen som sällan uppmärksammas på ett adekvat sätt, är den utbredda "arbetsplatslöshet", som betyder att många i dag saknar tillgång till den gemenskap, stabilitet och kompetensutveckling som det kan innebära att ha en arbetsplats. Rapporten lyfter fram de möjligheter och värden som kan genereras genom att skapa tillgängliga platser där aktörer med spridda kompetenser kan samlas för att arbeta jämte varandra.  

Offentliga platser för möten och kunskapsutbyte kan generera nya kunskaper, kontaktnätverk och lokala gemenskaper. Allmänna kontoret har som lokal och heterogen mötesplats potentialen att verka för näringslivsutveckling, förbättrade arbetsförhållanden, kompetensutveckling, social integration och lokal utveckling.   

Rapporten föreslår en organisatorisk modell där de allmänna kontoren i första hand initieras av lokala aktörer, enskilt eller i förening, och att dessa kan ansöka om att bedriva verksamheten på uppdrag av det offentliga. Det bör även vara möjligt för en kommun eller kommunal institution, t.ex. ett bibliotek, att initiera och driva allmänna kontor.  

De allmänna kontoren kan vara långsiktiga projekt, men även tillfälliga platser som aktiverar och stimulerar en miljö under en kortare period. Finansieringsformerna av de allmänna kontoren kan se olika ut beroende på plats, verksamhetsinriktning och sammanhang, men rapporten föreslår att grundfinansieringen bör vara offentlig.  