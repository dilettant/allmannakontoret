---
layout: global
title: visionen om allmänna kontor
ref: visionen_om_allmanna_kontor
category: koncept
published: false
---

Vad är ett Allmänt kontor i praktiken, och hur kan det fungera? Hur kan det initieras, finansieras och drivas? Enligt vilka riktlinjer? Vilka är de förväntade användarna? I detta avsnitt utvecklar vi svar på dessa frågor, och argumenterar för en mångfald av ramar och verksamhetsformer baserade på gemensamma åtaganden.

## Allmänna kontoret i praktiken {#allmanna_kontoret_i_praktiken}

Ett allmänt kontor är en öppen och kostnadsfri arbets- och mötesplats där allmänheten ges möjlighet att bedriva arbete och fortbildning. 
  
De allmänna kontorens fundament utgörs av en plats med fri tillgång till arbetsplats samt internetuppkoppling, el och tillgång till basal kontorsutrustning. Ett antal avskilda mötesrum och lånedatorer kan bokas kostnadsfritt. Om kapacitet finns kan det finnas avdelningar avsedda för olika behov, t.ex. tysta rum, rum för telefonsamtal och arbete i grupp osv. I viss utsträckning bör rum i de allmänna kontoren kunna bokas för öppna aktiviteter initierade av användare, såsom kläd- eller verktygsbibliotek, workshops, föreningsstämmor, lokalpolitiska debatter osv. 

Brukaren kan använda det allmänna kontoret för regelbundet eller tillfälligt arbete. En viktig princip är att den enskilda användaren själv definierar vad som inbegrips i begreppet "arbete". Det kan således handla om alltifrån lönearbete, arbetssökande, studier, vardaglig administration, deltagande i sociala nätverk, ideella aktiviteter, släktforskning osv. 
  
De allmänna kontoren bör ha en eller flera anställda verksamhetsledare, som välkomnar och introducerar användarna till platsen och dess funktioner. Detta kan se ut på olika sätt beroende på verksamhetens form och omfattning, och i vissa fall kan användare hitta sätt att dela på ansvaret som värdar.
  
Utskrifter, kopior, telefoni, fax ska tillhandahållas kostnadsfritt eller med enkla betalningslösningar. Även förvaringsmöjligheter, såsom tillgång till låsbara skåp, mobila hurtsar och i vissa fall lagerutrymmen, kan tillhandahållas mot betalning eller deposition. 
  
De allmänna kontoren bör söka samarbete med existerande lokala verksamheter såsom kaféer och lunchrestauranger. Kafé och olika former för servering kan även utvecklas inom ramen för själva kontoret. En viktig aspekt är att det ska vara lätt för användarna att mötas, ta paus tillsammans osv. 
  
Öppettider föreslås vara 08.00-22.00 på vardagar, samt 10.00-18.00 på helger. Generösa öppettider är en viktig princip, men det går även att tänka sig Allmänna kontor som måste ha mer begränsade öppettider.

## Brukargrupper {#brukargrupper}

Då de allmänna kontoren föreslås vara offentliga platser, är de per definition öppna för alla. Behovsanalysen bygger i grunden på en ökad andel frilans- och hemarbetande, samt en vision om social inkludering genom arbetsgemenskap. Vi har tidigare i rapporten diskuterat på vilka sätt allmänna kontor skulle utgöra ett stöd för frilansare, projektanställda, osv. I detta stycke resonerar vi kring andra brukargrupper som även de kan ha stora behov och fördelar med allmänna kontor. Den stora poängen och potentialen med Allmänna kontor, är just öppenheten och möjligheten till mångfald.

* Personer med anställning och som arbetar flextid eller hemifrån kan se ett stort värde i att ha tillgång till en närbelägen plats som är avsedd för arbete, och med möjlighet att träffa andra människor.  
* Att vara arbetssökande innebär mycket administration. För arbetssökande skulle det kunna ha positiva effekter att vistas i en miljö där andra arbetar professionellt, samtidigt som det rent praktiskt kan erbjuda möjligheter att knyta nya professionella kontakter eller utveckla sin professionella kompetens. Allmänna kontor skulle på detta sätt kunna minska den segregation som det kan innebära att stå utanför arbetsmarknaden.  
* Föreningslivet är en viktig del av lokala gemenskaper. Att bedriva idéburen föreningsverksamhet innebär arbete som kräver professionella kunskaper och en relevant arbetssituation. Det ska vara lätt att kunna arrangera föreningsmöten, diskussioner och studiecirklar. Sänkta transaktionskostnader för ideellt och socialt engagemang genom lättillgängliga rum för möten kan främja det sociala och politiska deltagandet. Att ideell eller idéburen verksamhet kan bedrivas jämte andra verksamheter torde även ha positiva effekter avseende såväl kunskaps- och idéutbyte, som för engagemanget i det civila samhället. Det lokala civilsamhället är dessutom en fundamental faktor vad gäller att utveckla och sprida ett större lokalt och demokratiskt engagemang på en ort, och allmänna kontor skulle på ett naturligt sätt sätta detta engagemang i kontakt med andra typer av verksamheter.  
* Personer som studerar kan berikas av att existera i professionella miljöer. Vidare torde det vara positivt för studenters framtida etablering  – eller parallella verksamhet – på arbetsmarknaden. Många studenter blandar även studier med arbete, och att kunna göra båda dessa saker på en och samma plats torde kunna höja kvaliteten i bådadera.
* Tillgång till kommunikationsteknolgi spelar en allt större roll i dagens globala samhälle. Långt ifrån alla har i dag tillgång till dator och internetuppkoppling. Därför kan allmänna kontor, i likhet med offentliga bibliotek, innebära en praktisk resurs även för de som saknar tillgång till kommunikationsteknologi i hemmet.
* Hemlösa behöver regelbundet vara i kontakt med myndigheter, ha möjligheter till arbetsträning, meningsfull sysselsättning och tillgång till gemenskap. Allmänna kontor kan i detta avseende både vara en välkomnande plats för människor som annars stängs ute från professionella miljöer och sociala sammanhang där de kan möta professionellt aktiva människor. Offentligheten som allmänna kontor utgör föreslår att samhället behöver fler ytor där människor från olika samhällsgrupper kan samexistera, se varandra, och samverka.  
* Vårt samtida samhälle lider på många sätt av en stark ålderssegregation. Människor i alla åldrar bedriver olika typer av projekt, söker information, trivs i gemenskap osv. Många pensionärer vittnar om det stora skifte i självbild som det kan innebära att plötsligt inte ha ett arbete att gå till, och upplever en plötslig ensamhet och brist på sammanhang. De kan ha glädje av meningsfulla aktiviteter i gemensamma rum, oavsett om det handlar om tidningsläsning, släktforskning, stöd med datoranvändande, eller hjälp med att betala räkningar. Kanske kan någon vilja erbjuda sin kompetens till andra på kontoret. 
* På liknande sätt är aktiva ungdomar hänvisade till specifika ungdomssatsningar, ungdomsgårdar eller organiserade fritidssysselsättningar, ävgränsade från aktiva vuxna människor. Erfarenheter från arbete med ungdomar visar på den mängd idéer som unga ofta bär på, men som saknar relevanta forum för utveckling, och på att fler idéer skulle överleva eller bli mer hållbara om det fanns en miljö som stimulerade utvecklingsarbete. [(1)](#footnotes){#foot1} 
* Det ska inte krävas svenskt medborgarskap (eller svenskt samordningsnummer) för att få tillgång till de allmänna kontoren. 

För att säkerställa platsens öppenhet och funktionalitet kommer det i de flesta fall krävas en kompetent personal som förmår balansera tillgänglighet med en god arbetsmiljö, där uppsatta riktlinjer följs för att så många som möjligt ska känna sig välkomna. Med stor sannolikhet kommer de olika allmänna kontorens utformning i viss mån att locka olika sociala grupper och ha olika lokala förutsättningar, vilket innebär att varje plats måste utformas för den specifika miljön. 

## Ägarformer och riktlinjer {#agarformer_och_riktlinjer}

För att de allmänna kontoret tillsammans ska utgöra en tillgänglig infrastruktur för så många som möjligt, bör de enskilda kontoren utformas på specifika sätt, som kan locka olika människor. Vi tror att det är svårt eller omöjligt att utforma och tillhandahålla rum som passar *alla*. I syfte att uppnå en mångfald av verksamheter och inriktningar, förordar vi en blandning vad gäller organisations- och driftsformer.
  
Vi menar att det är viktigt att politiken uppmuntrar och välkomnar initiativ till utveckling och drift där oberoende aktörer ges mandat att utforma verksamheter som allmänna kontor. Vår föreslagna grundmodell är därför att de allmänna kontoren bedrivs av lokala aktörer, enskilt eller i förening, och att dessa ansöker om att få bedriva verksamheten på uppdrag av det offentliga, eller i samverkan med t.ex. fastighetsbolag och det lokala närings- och föreningslivet. Aktörerna utformar verksamheten efter en analys av den lokala kontextens behov, samt för att skapa en specifik arbetsmiljö. Platsens öppenhet säkerställs och regleras genom gemensamma "användarvillkor" som de allmänna kontoren förbinder sig att följa.
  
Det bör även vara möjligt för kommunen och kommunala institutioner, t.ex. bibliotek, att initiera och driva allmänna kontor, likväl som för t.ex. bostadsbolag och hyresvärdar. I de allra flesta fall bör det vara möjligt och fördelaktigt med samverkansformer mellan lokala aktörer från civilsamhälle, föreningsliv och näringsliv, bostadsbolag och kommunala verksamheter. 
    
### Föreslagna riktlinjer  
* verksamheten ska respektera mänskliga rättigheter, samt eftersträva jämlika möjligheter för alla användargrupper och individer  
* verksamheten ska vara kostnadsfri, öppen för allmänheten och inte avgränsas till enskilda grupperingar  
* platsens öppenhet regleras, i likhet med bibliotek, med tydliggöranden kring vilka beteenden som ska iakttas för att få bruka platsen, t.ex. respektfullt bemötande, förbud mot diskriminering, våld, hot, droger och alkohol  
* verksamheten ska bedrivas i nära dialog med lokalt civilsamhälle, näringsliv och kulturliv, och platsens brukare ska erbjudas möjligheter att komma med förslag till verksamheten  
* verksamheten ska ha personal som har kapacitet och kompetens att välkomna och assistera brukarna, samt kunna utvärdera och utveckla den dagliga driften och verksamhetens form  
* lokalen ska vara anpassad för personer med funktionsnedsättning  
* verksamheten ska utformas efter lokala behov och möjligheter, och bedriva särskilda insatser för att säkerställa såväl tillgänglighet och utbyte som en god arbetsmiljö  
* verksamheten ska i varje led ta aspekter av hållbar utveckling och långsiktig resursanvändning i beaktan  
* mångfald i personal och beslutsfattande instanser, avseende kön, könsidentitet eller könsuttryck, etnisk tillhörighet, religion eller annan trosuppfattning, kultur, funktionalitet, sexuell orientering och ålder, ska eftersträvas   
* verksamheten ska underlätta för alla brukare att mötas, stödja varandra och möjliggöra för andra brukare att använda platsen och dess funktioner.  

## Finansieringsformer {#finansieringsformer}

Hur varje enskilt allmänt kontor finansieras kan troligen komma att se mycket olika ut, men idén om en demokratiskt tillgänglig infrastruktur bygger på att det finns ett offentligt åtagande som möjliggör driften. På vissa platser kommer det att vara möjligt att göra vissa intäkter, etablera lokala samarbeten med näringslivet osv. Vi ser även möjligheter till att bostadsbolag och fastighetsägare kan vara intresserade av att upplåta lokaler billigt eller gratis under perioder, medan andra situationer kommer att kräva ett heltäckande offentligt stöd. 
  
Detta innebär att förslaget, för att nå ett brett genomslag, förutsätter en politisk situation där utvecklings- och verksamhetsstöd för allmänna kontor kan sökas på liknande sätt som verksamhetsstöd för t.ex. kulturella verksamheter eller vid offentlig upphandling. Dessa stöd bör präglas av en seriös framförhållning för att säkerställa kontinuitet och professionalism i driften, men även flexibilitet vid initiativ avseende tillfälligt tillgängliga platser. 
  
Rimligtvis bör det huvudsakliga ekonomiska ansvaret ligga på kommunerna, med stöd från statlig politisk nivå. Det är även möjligt att tänka sig att projektet initieras från statlig nivå, i formen av en utredning eller ett myndighetsuppdrag om samverkan mellan berörda myndigheter.

### Frågan om konkurrens med befintliga företag och aktörer  
Idén om allmänna kontor har ibland mött frågor och synpunkter gällande konkurrensproblematik. Kritiken ligger då i att allmänna kontor skulle göra det svårt för existerande aktörer som hyr ut arbetslokaler.
  
Vår slutsats, avseende frågan om eventuell snedvridning av konkurrens, är att alla typer av offentliga investeringar påverkar och interagerar med olika marknader. Det är svårt att dra tydliga gränser för vilka ekonomisk-politiska insatser som stimulerar eller begränsar olika delar av samhällsekonomin. 

I slutändan handlar det om politiska beslut gällande vilken infrastruktur samhället ska tillgängliggöra för alla. Vissa kommuner erbjuder skattefinansierad kollektivtrafik, de allra flesta erbjuder subventionerad kultur och fortbildning, och staten erbjuder bidrag till privat produkt- och tjänsteutveckling. Vissa kommuner bedriver upphandling av sjukvård på sätt som gör det orimligt för ett personalkooperativ att bjuda under en stor koncern. Givet denna komplexitet vore det både förenklat och felaktigt att ensidigt hävda att eventuell offentlig finansiering av Allmänna kontor skulle vara negativ ur konkurrenssynpunkt. 

På liknande sätt som bokförsäljningen inte på något sätt påverkas negativt av bibliotekens utlåningsverksamhet, bedöms dessa öppna platser heller inte minska behovet för etablerade aktörer att ha egna kontor. Vi är övertygade om att allmänna kontor som institution framför allt skulle ha positiva samhällsekonomiska effekter som, om den utformas på rätt sätt, både kan stimulera ekonomin (genom att sänka transaktionskostnader för arbete, småföretagande och socialt engagemang) och bidra till hållbarhet (genom att främja resursdelning och kunskapsutveckling). Vi ser den alltså som en kollektiv nyttighet och investering som både kan främja jämlikhet och ekonomisk utveckling. 

## Utformning och innehåll {#utformning_och_innehall}

Målet är att de allmänna kontoren sammanlagt kan erbjuda en mångfald av miljöer som kan attrahera olika målgrupper, och i detta är det viktigt att ge verksamhetsledningarna frihet att utveckla specificitet. 
  
Verksamheterna bör ha sin grund i lokala och kontextspecifika behov och möjligheter. Vissa allmänna kontor kan ha en regelbunden organiserad verksamhet, samt bedriva särskilda insatser baserad på en analys av den aktuella kontexten, medan andra kontor låter brukarna självorganisera evenemang såsom föreläsningar, läsgrupper osv. I vissa sammanhang kan det även vara fördelaktigt att samexistera med, eller inhysa, andra typer av verksamheter som drivs av lokala aktörer, t.ex. klädbibliotek, prylbytarverksamheter, frilansträffar osv.
  
De allmänna kontoren handlar i stor utsträckning om att ta till vara på existerande flöden och resurser; människors rörelser i området, företagare och arbetstagare som verkar åtskilt i hemmen, föreningslivets och kommunens aktiviteter. Vi ser därför en fördel avseende lokal utveckling om en substantiell andel av verksamhetsledningar, styrgrupper osv, är bosatta i området. Detta för att skapa lokal förankring och verka för stärkta lokala band och möten mellan olika kulturella grupperingar på en viss ort.

<hr id="footnotes"/>

1. Intervju med Faaid Ali-Nuur Ahmed, tidigare verksamhetsledare för Förorternas Riksdag [Forix] (http://forix.se), ett nätverk för samhälleligt deltagande för unga förortsbor mellan 15 och 25 år. [(upp)](#foot1)