---
layout: global
title: allmänna kontoret som politisk fråga
ref: allmanna_kontoret_som_politisk_fraga
category: koncept
---

Som en politisk fråga menar vi att Allmänna kontoret i första hand berör följande politikområden: arbetsmarknad, kultur, näringsliv och utbildning. I detta avsnitt utvecklar vi idéer om hur och varför dessa områden kan och bör engagera sig i visionen om Allmänna kontor.

## arbetsmarknad {#arbetsmarknad}

Allmänna kontor har stor potential att bli en konkret insats för arbets- och kontaktskapande, liksom för professionellt lärande. I takt med att möjligheter till arbete i större utsträckning blivit beroende av sociala strukturer och informella nätverk, blir allmänna kontor som offentlig arbetsplats en insats för att demokratisera möjligheterna till arbete. Som offentliga arbetsplatser har de allmänna kontoren även möjlighet att bli en del av större integrationsfrämjande insatser och processer.

## kultur {#kultur}

Det är en allmänt accepterad politisk beskrivning att aktörer inom konst, kultur och de kreativa näringarna producerar stora värden – såväl ekonomiska som sociala och kulturella – och utgör en grundbult i beskrivningarna av kunskap och kreativitet som framtidsmarknader.4 Det finns dock politiska inkonsekvenser i hur denna tes drivs i praktiken, då få substantiella – i relation till frågans magnitud – politiska insatser görs för att stärka denna förklaringsmodells "kreativa kärna", dvs. konstaktörerna. Allmänna kontor skulle innebära en konkret och värdeskapande insats för att stärka konstnärernas och kulturentreprenörernas arbetsvillkor och möjlighet till utveckling.

## näringsliv {#naringsliv}

Allmänna kontor har stor potential att få positiv inverkan på näringslivet genom att spridda kompetenser och krafter kan samlas och delas. Det finns många sammanhang där enskilda aktörer på egen hand gör samma stora arbete, eller är beroende av att personligen känna personer som "vet". Oftast handlar det om olika former av informationsnavigering, som t.ex. information om skatter, budgetering, arbetsgivaransvar, fakturering, praxis vid ansökan av affärsutvecklingsstöd och kulturanslag, sökande efter relevanta affärskontakter osv. När människor med olika kompetenser samlas på samma plats, underlättas dessa processer avsevärt. Allmänna kontor bedöms vidare kunna innebära en kreativ och heterogen miljö som bör kunna skapa mervärden för såväl lokalt näringsliv som för kunskapsnivåerna vad gäller företagande.

## utbildning {#utbildning}

En av huvudtankarna med allmänna kontor är att möjliggöra för kooperativa kunskapsprocesser. Vi tänker oss inte i första hand att alla brukare ska samarbeta och samorganisera olika händelser, men att vistas tillsammans med andra människor och en arbetsgemenskap möjliggör en organisk professionell fortbildning i termer av mänskliga resurser och närheten till andra kunskaper, erfarenheter och nätverk.