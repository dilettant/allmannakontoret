---
layout: global
title: utgångspunkter och perspektiv
ref: utgangspunkter_och_perspektiv
category: koncept
---

Visionen om allmänna kontor har växt fram ur observationer och analyser av den samtida arbetsmarknaden, som kännetecknas av ökad flexibilitet, rörlighet – och otrygghet. Med utgångspunkt i begreppet "arbetsplatslöshet", adresserar vi betydelsen av, och rätten till, arbetsgemenskap och demokratisk tillgång till arbete och kooperativ kunskapsutveckling. Allmänna kontoret berör även frågor om lokal stadsutveckling, då vi menar att offentliga mötesplatser för kunskapsutbyte genom arbete kan spela en viktig roll i hållbar utveckling för stadsdelar och städer, samt vad gäller hälsa och miljö. I detta avsnitt utvecklar vi dessa utgångspunkter och perspektiv.

## Förändringar på arbetsmarknaden {#forandringar_pa_arbetsmarknaden}

Arbetsmarknaderna förändras, och det går i dag att se en tydlig utveckling mot en växande andel frilansare, korttidsanställda och ensamföretagare. Människor och företag är i dag långt mer geografiskt mobila än tidigare, och med nya kommunikationsteknologier kan arbete numera ske i princip när som helst och var som helst.
  
Som en följd av detta arbetar fler och fler hemifrån, på kaféer, bibliotek osv. Denna "arbetsplatslöshet" betyder att många i dag saknar tillgång till den gemenskap, stabilitet och kompetensutveckling som det kan innebära att ha en arbetsplats. [(1)](#footnotes){#foot1} Denna situation kräver nya typer av analyser och politiska insatser.
  
Den fasta anställningen är i många branscher ett minne blott, och det finns stora skillnader i trygghet och förmåner mellan den som är anställd och den som driver eget. Företagare och entreprenörer är omhuldade i den politiska diskussionen, men det görs få substantiella insatser för att förbättra den prekära situation som det innebär att "göra det själv". Den ökade mängden småföretag och frilansare kan i bästa fall leda till en större mångfald av verksamheter, i sämsta fall till en negativ konkurrens som får konsekvenser för både kvalitet, arbetsmiljö och social trygghet. [(2)](#footnotes){#foot2}
  
Att driva eget företag eller att arbeta frilans, med den flexibilitet och mobilitet som det kan innebära, är för många en eftersträvansvärd situation. Denna arbetssituation präglas ofta av ett starkt engagemang och kan innebära ett stort inflytande över hur, när och var arbetet bedrivs. Samtidigt kan denna frihet medföra mer svårhanterliga och prekära aspekter; osäkerhet gällande kommande uppdrag, känslan av att alltid behöva vara tillgänglig, ökad tidsåtgång till administration och ekonomi, och en osäkrare tillvaro i relation till de sociala trygghetssystemen.
  
Allmänna kontor har potential att få positiv inverkan på lokalt företagsklimat och näringsliv genom att erbjuda kontinuitet, samt genom att samla och dela kompetens, nätverk och erfarenheter. Kontoren kan tack vare sin tillgänglighet bli en konkret insats för arbetsskapande och professionellt lärande. I takt med att möjligheter till arbete i större utsträckning blivit beroende av sociala strukturer, informella nätverk och ständigt utvecklad kunskap, blir allmänna kontor en insats för att demokratisera möjligheterna till arbete och utveckling. På så sätt har de allmänna kontoren möjlighet att bli en del av större integrationsfrämjande insatser och processer.

Att ha en arbetsplats skulle för många även kunna bidra till att lättare kunna avgränsa arbete från privatliv; att kunna komma till, och lämna, en arbetsplats kan bidra till bättre koncentration och effektivitet. En annan viktig aspekt handlar om att allmänna kontor kan möjliggöra gemensamma sammanhang för människor som ofta upplever att de måste göra allting på egen hand. Det finns stor kompetens och information som i dag går förlorad, som "sipprar ut", i och med att det saknas fungerande forum och rum för kunskapsdelning. 
  
Att tillhöra en gemenskap kan sägas vara en förutsättning för att kunna bygga en bild av sig själv som kapabel att påverka sin egen situation och större sammanhang. Många frilansare vittnar om en känsla av brist på tillhörighet, och upplever ofta att det är svårt att etablera sig i nya miljöer. Detta är särskilt giltigt för nyutexaminerade, arbetssökande, personer som nyligen kommit till Sverige, eller som av andra skäl inte har tillgång till relevanta nätverk. Allmänna kontor förväntas i dessa avseenden kunna bidra till kontinuitet – såväl socialt som professionellt – genom att människor som återkommer till platsen för att arbeta eller studera gradvis lär känna varandra. 
  
Att arbeta jämsides, utan att nödvändigtvis arbeta med samma projekt, är ett bra sätt att bygga kompetens, utbyta information och få tillgång till synpunkter, tips och stöd. Det växande fenomenet "co-working" är kanske det tydligaste exemplet på att det finns behov av arbetssätt som motverkar isolering. I en tid då de flesta yrkesgrupper spenderar en stor del av sin arbetstid framför en dator och i digitala världar, är det därtill viktigt att peka på betydelsen av rumslig gemenskap; att kunna ta en paus tillsammans med andra, att diskutera aktuella frågor eller affärs- och projektidéer. 

## Offentliga mötesplatser och rätten till arbete {#offentliga_motesplatser_och_ratten_till_arbete}

I det samtida välfärdssamhället tillhandahålls eller subventioneras offentliga rum och platser där människor kan mötas, sitta en stund, promenera, engagera sig i utbildning och kulturell förkovran, utan att detta tillträde kräver en ekonomisk transaktion i direkt mening. Dessa rum och platser bildar en infrastruktur som främjar likvärdiga möjligheter till kunskap, kultur, fritid och rörlighet.
  
De offentliga platserna har potential att genom sin tillgänglighet skapa miljöer där många olika typer av människor känner sig välkomna. Idén om allmänna kontor föreslår att de möjligheter som tillhandahålls medborgarna genom skolor, bibliotek, kulturhus, allemansrätten osv. även bör omfatta de rumsliga och fysiska aspekterna av människors arbetsliv, givet den utveckling på arbetsmarknader och i arbetssätt som beskrivs ovan. I denna situation blir det relevant att applicera formuleringar om lika rätt till arbete och rättvisa arbetsvillkor:

> "Rätten till arbete innebär inte en ovillkorlig rätt till ett arbete, utan en skyldighet för staterna att vidta åtgärder som syftar till att avskaffa arbetslösheten. Alla människor har också rätt till gynnsamma och rättvisa arbetsvillkor, bland annat en ersättning som är skälig och tillräcklig för att ge familjen en godtagbar tillvaro, samt lika lön för lika arbete. Dessutom ska alla ha trygga och sunda arbetsförhållanden." [(3)](#footnotes){#foot3}

Givet de flexibla och inte sällan prekära arbetsvillkor som präglar många människors vardag, är det rimligt att arbets rumsliga och sociala dimensioner relateras just till rätten till gynnsamma och rättvisa arbetsvillkor. Politiska ansträngningar för sysselsättning bör därför kunna utvidgas till att främja offentliga rum för gemensam produktion. Det finns internationella exempel på offentliga strukturer som uppmuntrar och säkerställer tillgång och produktion av offentliga rum (t.ex. i Tyskland och USA), och det är inte omöjligt att tänka sig reglering som främjar användning av byggnader eller lokaler som står tomma en längre tid. 

## Betydelsen av offentliga mötesplatser i lokal utveckling {#betydelsen_av_offentliga_motesplatser_i_lokal_utveckling}

Många kommuner har insett betydelsen av det behov av olika typer av mötesplatser som skapas av människors och företags ökade rörlighet, och inom många kommuner pågår aktivt arbete för att kartlägga och utveckla strategier för att skapa olika typer av samtida mötesplatser. Mötesplatserna bedöms av många vara avgörande för att utveckla den lokala miljön och göra den mer attraktiv. [(4)](#footnotes){#foot4} 
  
Möjligheten att kunna arbeta nära bostaden kan utgöra ett argument för stadsdelar och kommuner som vill utveckla det lokala engagemanget och höja livskvaliteten för de boende. I ett längre perspektiv skulle allmänna kontor därmed även kunna bidra till minskad arbetspendling, och således minska miljöpåverkan.
  
Den urbana miljön behöver – och innebär per definition – att det finns olika typer av miljöer som skapar förutsättningar för möten och social interaktion. Eftersom arbetslivet för många i dag präglas av social interaktion och professionellt nätverkande framstår det som relevant att utveckla tillgängliga, sociala mötesplatser för arbete. Kontoren kan vidare bidra till att aktörer som är nya på en ort snabbare har möjlighet att hitta sammanhang och knyta kontakter. Det finns idag en brist på gemensamma rum för produktion och självorganiserad kunskapsproduktion, dvs.
platser som inte kretsar kring konsumtion och som kan utgöra mötesplatser för alla, utan kostnadsbarriärer. 
  
Många kommuner och stadsdelar arbetar hårt för att locka företag att etablera sig där. En struktur med allmänna kontor bygger i detta avseende på att använda sig av de flöden som redan existerar. I de allra flesta stadsdelar finns med största sannolikhet en stor mängd företagare och verksamheter som inte "syns", eftersom arbetet utförs i hemmen eller på kaféer. Lokala allmänna kontor skulle således tillhandahålla en form som kan fyllas av redan existerande lokala verksamheter, som i sin tur stimulerar närmiljön när de samlas, synliggörs och samverkar.

Allmänna kontor kan bidra till hållbar lokal ekonomisk utveckling genom sänkta transaktionskostnader för arbete och kunskapsutbyte i gemenskap, samt demokratisk tillgång till kreativa möten och kunskapsnätverk. Samtidigt vilar idén tungt på en ideologi om delade resurser, såväl materiella som immateriella. Inspirerat av fenomen som kollaborativ konsumtion, co-working och Open Source, främjar allmänna kontor effektiv resursanvändning genom delning. Detta menar vi är en nyckel till hållbar lokal ekonomi, och en nödvändig medelväg mellan politikens ofta motsägelsefulla uppmuntran till minskad konsumtion i hållbarhetens namn, och ökad konsumtion i ekonomins namn.

En viktig fråga avseende ökad attraktivitet och livskvalitet på en ort eller i en stadsdel, är *gentrifiering*. [(5)](#footnotes){#foot5} Allmänna kontoret som idé förväntas ha positiva effekter för lokal gemenskap och ökad livskvalitet på en ort, men ska inte bidra till en process där mindre bemedlade behöver flytta bort p.g.a. bortträngning av högre klasser. Vår bedömning i frågan är att så länge de allmänna kontoren är offentligt tillgängliga, kostnadsfria och öppna för alla bör de inte nämnvärt främja gentrifiering, eftersom denna process bygger på ekonomisk exkludering och otillgänglighet för vissa grupper. Målet är alltså just en hållbar och positiv utveckling för de boende i området, oavsett ekonomisk status och kapacitet. 

## Arbete, hälsa och miljö {#arbete,_halsa_och_miljo}

En etablerad föreställning är att arbete i sig är bra för hälsan, och att arbetslöshet på motsvarande vis leder till sämre hälsa. Med tanke på dagens starka politiska och sociala fokus på arbete finns dock skäl att nyansera denna bild. God hälsa vid anställning kan spåras till komponenter *kopplade till* arbete, t.ex. kollegial gemenskap, tillgång till kunskap och utveckling, tidsramar och regelbundna måltider, men det är inte nödvändigtvis anställningen i sig som bidrar till bättre hälsa. På samma sätt är det inte nödvändigtvis arbetslöshet i sig som ger dålig hälsa, utan snarare ekonomiska problem och brist på gemenskap och stimulans. Det har till och med visats att osäkra och prekära arbetsförhållanden är mer negativa för hälsan än arbetslöshet. [(6)](#footnotes){#foot6} Ur denna synvinkel skulle allmänna kontor kunna bidra till välmående just genom att erbjuda tillgång till de ovan nämnda faktorer som vanligtvis förknippas med anställning, oavsett om användaren är anställd, frilans, student, arbetssökande eller pensionerad. Viktigt i sammanhanget är även att just den fysiska mötes- och arbetsplatsen spelar en ännu större roll allteftersom människor i avtagande grad är bundna till vissa platser.

En annan aspekt gällande hälsa berör frågor om egenmakt i relation till självorganiserat, kooperativt kunskapsbyggande. Allmänna kontoret som idé bör ge stor tillit till människors egen kapacitet och kreativitet i att lära sig av varandra, av egen vilja och på egna sätt. Det är vår förhoppning att allmänna kontor på detta sätt ska kunna främja kunskapsutbyte och initiativ på gräsrotsnivå, och att på så sätt bidra till humana, öppna och stärkande alternativ till mer hierarkiska och formgjutna lärandeprocesser såsom vissa arbetmarknadspolitiska program, företagsinkubatorer osv. Kontakter och kunskap kan på så sätt växa organiskt, med utgångspunkt i användarnas egna initiativ och genom långsiktig kontinuitet. 

En fråga som handlar om både hälsa och miljö är den om arbetspendling. Många av oss spenderar mycket tid på att resa till och från arbetsplatsen, antingen för att vi saknar möjlighet att välja var vi kan bo i relation till var vi kan arbeta, eller tvärtom för att vi kan välja var vi vill bo, trots att det är långt från arbetet. Frilansare lägger troligtvis ännu mer tid varje dag på att resa mellan olika uppdragsgivare och mötesplatser, än människor med anställning. Eftersom arbetspendling är en obetald del av arbetet, har detta fenomen olika ekonomiska implikationer för olika grupper. Studier visar t.ex. att längre arbetspendling, dvs. mer än 45 minuter enkel resa, ofta har mer negativa implikationer avseende ekonomi och möjlighet till heltidsarbete för kvinnor än för män, och för barnfamiljer jämfört med vuxna utan barn.  

Vidare går det att se tendenser avseende hälsan, nämligen att tiden vi spenderar på att resa till och från arbetet har en negativ effekt på vårt psykiska välbefinnande och upplevelse av livskvalitet. Människor som pendlar mer än en timme upplever sömnsvårigheter och negativ stress i större utsträckning än andra. Arbetspendling upplevs dessutom som mer negativ av människor som av kostnadsskäl tvingats flytta till en billigare stadsdel eller ort, än av människor som har ekonomiska möjligheter att välja var de vill bo. [(7)](#footnotes){#foot7} Frågan om arbetspendling är således en fråga om social jämlikhet och sammanhållning, och det framstår som angeläget att främja sätt att minska tiden vi måste lägga på att resa till och från jobbet. Det torde naturligtvis även ha positiva effekter för hälsan att öka den möjliga tiden för samvaro med familj och vänner.

Att tänka sig en framtid med allmänna kontor i många olika stadsdelar i en storstad, eller i en glesbygd som riskerar avfolkning eller tvingar människor till långa restider varje dag, är att tänka sig en situation där kommunikationsteknologiernas potential används fullt ut, där människor kan lägga mindre tid på att resa, och ändå ha tillgång till arbetsgemenskap. I denna tänkta framtid blir det alltså möjligt att förändrade arbetsmönster kan bidra till en avlastning på infrastrukturen för resor, dvs. kollektivtrafik och vägar. Utan att dra på för stora växlar är det inte omöjligt att tänka sig att en väl utvecklad infrastruktur med allmänna kontor skulle kunna bidra till mindre tärande rörelsemönster i stadsbilden, och till större kontakt med det lokala grannskapet. 

Ytterligare en stor fråga som berör miljön, är frågan om resursdelning. Här inspireras Allmänna kontoret som koncept av idéerna kring kollaboratör konsumtion. [(8)](#footnotes){#foot8} Det är helt enkelt långsiktigt ohållbart för miljön att alla människor ska äga sin egen uppsättning verktyg, arbetsteknologi, kommunikationsmedel osv. Samtidigt är vår nuvarande form av välfärdsekonomi beroende av att vi konsumerar. Vår bedömning i denna fråga är att allmänna kontor kan bidra just till resursdelning och därmed minskad miljöbelastning, i viss mån höjd disponibel inkomst för användarna, och till att höja produktiviteten och värdet på det som skapas genom platsens användning.


<hr id="footnotes"/>

1. Det är svårt att säga exakt hur stor arbetsplatslösheten är, och enligt Statistiska Centralbyrån och Arbetsmiljöverket finns ingen statistik i frågan. [(up)](#foot1)
2. För en definition av prekärt arbete, se engelska Wikipedia: [http://en.wikipedia.org/wiki/Precarious_work] (http://en.wikipedia.org/wiki/Precarious_work) [(up)](#foot2)
3. Se Rätten till arbete, hämtad från regeringens webbplats om mänskliga rättigheter: [http://www.
manskligarattigheter.gov.se.] (http://www.
manskligarattigheter.gov.se.) Publicerat 17 april 2012. Hämtat 1 juni 2012. [(up)](#foot3)
4. Jfr Mötesplatser i Stockholmsregionen – Rapport 2:2010, utgiven av Regionplanekontoret Stockholms Läns Landsting 2010: [http://www.tmr.sll.se/Publikationer/2010/Motesplatser-i-Stockholmsregionen] (http://www.tmr.sll.se/Publikationer/2010/Motesplatser-i-Stockholmsregionen) [(up)](#foot4)
5. För en definition av gentrifiering, se engelska Wikipedia: [http://en.wikipedia.org/wiki/Gentrification] (http://en.wikipedia.org/wiki/Gentrification) [(up)](#foot5)
6. Intervju med med Roland Paulsen, sociolog vid Uppsala universitet, författare till *Arbetssamhället – Hur arbetet överlevde teknologin*, 2010, Gleerups Utbildning AB. Studien som refereras är Burgard, S. A., Brand, J. E. & House, J. S. (2009), *Perceived job insecurity and worker health in the U nit ed States*, i Social Science & Medicine (69). [(up)](#foot6)
7. De studier om arbetspendling som refereras finns sammanfattade i Erika Sandows avhandling *On the road – Social aspects of commuting long distances to work*, 2011, Kulturgeografiska institutionen, Umeå Universitet: [http://www.avhandlingar.se/avhandling/a3da7332e9] (http://www.avhandlingar.se/avhandling/a3da7332e9/) [(up)](#foot7)
8. För en definition av kollaborativ konsumtion, se engelska Wikipedia: [http://en.wikipedia.org/wiki/Collaborative_consumption] (http://en.wikipedia.org/wiki/Collaborative_consumption) [(up)](#foot8)
